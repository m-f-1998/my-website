{"language": "Latin", "category": "Psalms", "title": "Psalm 22", "text": "Dominus regit me, et nihil mihi deerit:\r\nin loco pascu\u00e6 ibi me collocavit.\r\n\r\nSuper aquam refectionis educavit me, animam meam convertit. Deduxit me super semitas justiti\u00e6, propter nomen suum.\r\n\r\nNam, etsi ambulavero in medio umbr\u00e6 mortis, non timebo mala, quoniam tu mecum es. Virga tua, et baculus tuus, ipsa me consolata sunt.\r\n\r\nParasti in conspectu meo mensam, adversus eos qui tribulant me; impinguasti in oleo caput meum; et calix meus inebrians quam pr\u00e6clarus est!\r\n\r\nEt misericordia tua subsequetur me omnibus diebus vit\u00e6 me\u00e6; et ut inhabitem in domo Domini, in longitudinem dierum."}